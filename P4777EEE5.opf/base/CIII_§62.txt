de nas bcom ldan ’das kyis byaṅ chub sems dpa’ ’gro ba ’dzin la bka’ stsal pa |’gro ba ’dzin
| khyed li tsa bī dri ma med par grags pa’i nad ’drir soṅ źig |

’gro ba ’dzin gyis kyaṅ gsol pa | bcom ldan ’das | bdag skyes bu dam pa de’i bro ’dri źiṅ mchi
bar mi spro’o ||de ci’i slad du źe na |bcom ldan ’das | bdag gis mṅon par ’tshal ba dus
gcig na | raṅ gi gnas na mchis pa’i tshebdud sdig can lha’i bu mo khri ñis stoṅ gis yoṅs
su bskor te |brgya byin gyi cha byad kyis sil sñan daṅ | glu dbyaṅs len ciṅ bdag ga la ba
der mchis te |bdag gi rkaṅ pa la mgo bos phyag btsal nas de ’khor daṅ bcas pa bdag la mdun
gyis bltas te phyogs gcig tu mchis so ||

bdag ni de la brgya byin lha’i dbaṅ po lags sñam bgyid de |bdag gis de la ’di skad ces bgyis
so ||kau śi ka | khyod legs par ’oṅs so || ’dod pa’i dga’ ba thams cad la bag yod par gyis
śig |lus daṅ | srog daṅ | loṅs spyod rnams las sñiṅ po blaṅs pa daṅ | mi rtag par rtog pa
maṅ du gyis śig |

de nas de bdag la ’di skad ces mchi’o ||skyes bu dam pa | lha’i bu mo khri ñis stoṅ ’di dag
bdag las khyod kyis loṅ la ’di dag khyod kyi g.yog gyis śig ces mchi ba daṅ |

de la bdag gis ’di skad du |kau śi ka | ruṅ ba ma yin pa’i dṅos po dag dge sbyoṅ śā kya’i sras
la ma ’bul cig |’di dag ni ṅed la ruṅ ba ma yin no źes bgyis so ||

