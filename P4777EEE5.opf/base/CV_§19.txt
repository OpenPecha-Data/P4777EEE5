de nas gnas brtan ’od sruṅ chen pos byaṅ chub sems dpa’i rnam par thar pa bsam gyis mi khyab
pa bstan pa ’di thos nas ṅo mtshar du gyur te | gnas brtan śā ri’i bu la ’di skad ces smras
so ||tshe daṅ ldan pa śā ri’i bu ’di lta ste dper na mi dmus loṅ gi mdun du la las gzugs
su gyur pa thams cad bstan kyaṅ dmus loṅ ṅes gzugs gcig kyaṅ mi mthoṅ ba de bźin du |tshe
daṅ ldan pa śā ri’i bu rnam par thar pa bsam gyis mi khyab pa’i sgo ’di bstan pa’i tshe
ñan thos daṅ | raṅ saṅs rgyas thams cad dmus loṅ daṅ ’dra bar mig med de | bsam gyis mi khyab
pa’i rgyu gcig tsam yaṅ mṅon du ma gyur na |rnam par thar pa bsam gyis mi khyab pa ’di
thos nas mkhas pa su źig bla na med pa yaṅ dag par rdzogs pa’i byaṅ chub tu sems mi skyed
|dbaṅ po śin tu ñams pa | sa bon tshig pa daṅ | rul ba ltar theg pa chen po ’di la snod du
ma gyur na da ji ltar bya |ñan thos daṅ raṅ saṅs rgyas thams cad kyis chos bstan pa ’di
thos nas cho ṅes btab ste |stoṅ gsum gyi stoṅ chen po’i ’jig rten gyi khams su go bar byas
so | |byaṅ chub sems dpa’ thams cad kyis ni rnam par thar pa bsam gyis mi khyab pa ’di thos
na rgyal bu gźon nus cod pan blaṅ ba bźin du rab tu dga’ bas spyi bor blaṅ źiṅ ’di la mos
pa’i stobs śin tu bskyed par bya’o ||gaṅ rnam par thar pa bsam gyis mi khyab pa ’di la
mos pa de la bdud thams cad kyaṅ ci źig byed par ’gyur |gnas brtan ’od sruṅ chen pos bstan
pa ’di bśad pa na lha’i bu sum khri ñis stoṅ gis bla na med pa yaṅ dag par rdzogs pa’i byaṅ
chub tu sems bskyed do ||

