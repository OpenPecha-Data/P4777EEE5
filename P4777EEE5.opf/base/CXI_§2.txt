de nas bcom ldan ’das la tshe daṅ ldan pa śā ri’i bus ’di skad ces gsol to ||bcom ldan ’das
rigs kyi bu dri ma med par grags pa de saṅs rgyas kyi źiṅ gaṅ nas śi ’phos te saṅs rgyas kyi
źiṅ ’dir mchis |

bcom ldan ’das kyis bka’ stsal pa |śā ri’i bu khyod kyis skyes bu dam pa ’di la khyod gaṅ nas
śi ’phos te | ’dir skyes źes dris śig  |

de nas tshe daṅ ldan pa śā ri’i bus li tsa ba’i dri ma med par grags pa la ’di skad ces smras
so ||rigs kyi bu khyod gaṅ nas śi ’phos te ’dir skyes

dri ma med par grags pas smras pa |gnas brtag gyis chos gaṅ mṅon sum du byas pa’i chos de la
’chi ’pho daṅ | skye ba gaṅ yaṅ yod dam |

smras pa | chos de la ’chi ’pho’am skye ba gaṅ yaṅ med do | |

smras pa | btsun pa śā ri’i bu de bźin du chos thams cad ’chi ’pho med ciṅ skye ba med na ci’i
phyir na de lta bur khyod gaṅ nas śi ’phos śiṅ ’dir skyes snyam du sems |btsun pa śā ri’i
bu gaṅ sgyu ma mkhan gyis sprul pa’i bud med dam skyes pa la khyod gaṅ nas śi ’phos te
’dir skyes źes dris na de’i lan ji skad ces ’debs |

smras pa | rigs kyi bu sprul pa la ’chi ’pho’aṅ med | skye ba yaṅ med na de ci źig lan ldon
|

smras pa | btsun pa śā ri’i bu chos thams cad ni sprul pa’i raṅ bźin no źes de bźin gśegs pas
ma gsuṅs sam |

smras pa | rigs kyi bu de de bźin no ||

smras pa | btsun pa śā ri’i bu chos thams cad sprul pa’i raṅ bźin lta bu la ci’i phyir khyod
’di snyam du khyod ga las śi ’phos te ’dir skyes snyam du sems |btsun pa śa’ ri’i bu ’chi
’pho źes bya ba ni mṅon par ’du byed pa’i mtshan nyid do ||skye ba źes bya ba de yaṅ mṅon
par ’du byed pa’i rgyun to||de la byaṅ chub sems dpa’ ’chi ’pho yaṅ dge ba’i rtsa ba mṅon
par ’du byed pa zad par mi byed do ||de skye yaṅ mi dge ba’i rgyun ’brel par mi byed do ||

