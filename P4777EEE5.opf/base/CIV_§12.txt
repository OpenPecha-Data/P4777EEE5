des chos kyi ’du śes kun śes par bya ba’i phyir sems bskyed par bya ste |gaṅ bdag gis ’di ltar
chos su ’du śes pa de yaṅ phyin ci log ste |phyin ci log ni nad chen po’o ||bdag ni nad
daṅ bral bar bya ste |nad rab tu spaṅ ba’i phyir brtson par bya’o ||de la nad spaṅ ba de
gaṅ źe na |’di lta ste | ṅar ’dzin pa daṅ | ṅa yir ’dzin pa spaṅ ba’o ||ṅar ’dzin pa daṅ |
ṅa yir ’dzin pa spaṅ ba de gaṅ źe na |’di lta ste | gñis daṅ bral ba’o ||de la gñis daṅ bral
ba gaṅ źe na |’di lta ste | naṅ daṅ | phyi rol tu kun tu spyod pa med pa’o ||de la naṅ
daṅ phyi rol tu kun tu spyod pa de gaṅ źe na |’di lta ste | mñam pa ñid las mi g.yo ba |
rab tu mi g.yo ba | rnam par mi g.yo ba’o ||mñam pa ñid gaṅ źe na |bdag mñam pa ñid nas mya
ṅan las ’das pa mñam pa ñid kyi bar du’o ||de ci’i phyir źe na |’di lta ste | bdag daṅ |
mya ṅan las ’das pa gñis ka yaṅ stoṅ pa’i phyir ro ||de gñis ka cis stoṅ źe na |miṅ du brjod
pa de gñis stoṅ ste |de dag kyaṅ yoṅs su ma grub pa’o |de ltar mñam pa ñid mthoṅ ba des
nad ñid gźan ma yin | stoṅ pa ñid gźan du mi byed de |nad ñid stoṅ pa ñid do ||

