bstan pa ’di de las thos nas | bcom ldan ’das | de la bdag gis ji skad bśad | ji skad smra |
ji ltar bgyi sñam ste | phyogs bcu mun par gyur nas bar bgyis na li tsa bī’i dri ma med par
grags pa bdag la ’di skad ces mchi’o ||bdag gis lhuṅ bzed de yaṅ bor te khyim nas slar
’byuṅ bar bgyis na

li tsa bī’i dri ma med par grags pa bdag la ’di skad ces mchi’o || btsun pa rab ’byor | yi ge
dag la ma ’jigs par lhuṅ bzed ’di loṅs śig |btsun pa rab ’byor; ’di ji sñam du sems | gal
te de bźin gśegs pa’i sprul pa la de skad byas na de ji skrag par ’gyur ram |

bdag gis de la | rigs kyi bu | de lta ma yin no źes bgyis so ||

des bdag la smras pa | btsun pa rab ’byor | sgyu ma sprul pa’i raṅ bźin gyi chos thams cad la
skrag par ma byed cig | de ci’i phyir źe na |tshig de dag thams cad kyaṅ de’i raṅ bźin te
| de ltar mkhas pa dag yi ge rnams la yaṅ mi chags śiṅ de dag la skrag par mi byed pa’i
phyir ro | |de ci’i phyir źe na |yi ge de dag thams cad ni yi ge med pa ste | rnam par grol
ba ni ma gtogs so || chos thams cad ni rnam par grol ba’i mtshan ñid do ||

