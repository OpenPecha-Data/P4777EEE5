de nas tshe daṅ ldan pa śā ri’i bus lha mo de la ’di skad ces smras so ||lha mo khyod khyim
’di’i naṅ du źugs nas yun ji srid cig lon |

lha mos smras pa | gnas brtan gyis rnam par grol ba la źugs nas yun ji srid pa’o ||

smras pa | lha mo khyod khyim ’dir gnas nas riṅ po ma lon pa lta źig  |

smras pa gnas brtan gyis rnam par grol ba la źugs nas ji srid lon |

de nas gnas brtan caṅ mi zer bar gyur to ||

smras pa | gnas brtan śes rab chen po daṅ ldan pa’i mchog ni ci’i phyir mi smra źiṅ da dus la
bab na dris pa’i lan mi slan |

smras pa | lha mo rnam par grol ba ni brjod du med na de ji skad du brjod mi śes so ||

smras pa | gnas brtan gyis gaṅ yi ger brjod pa de thams cad kyaṅ rnam par grol ba’i mtshan ñid
do ||de ci’i phyir źe na |rnam par grol ba gaṅ yin pa de ni naṅ na yaṅ med | phyi rol na
yaṅ med | gñis ka med par yaṅ mi dmigs so ||de bźin du yi ge de naṅ na yaṅ med | phyi rol
na yaṅ med | gñis ka med par mi dmigs so | |de lta bas na btsun pa śā ri’i bu yi ge bsal
bas rnam par grol ba ma ston cig |de ci’i phyir źe na |chos thams cad mñam pa ni ’phags pa’i
rnam par grol ba yin pa’i phyir ro ||

smras pa | lha mo | ’dod chags daṅ | źe sdaṅ daṅ | gti mug daṅ bral ba’i phyir rnam par grol
ba ma yin nam |

lha mos smras pa | ’dod chags daṅ | źe sdaṅ daṅ | gti mug daṅ bral bas rnam par grol ba’o źes
bya ba ’di ni mṅon pa’i ṅa rgyal can rnams la bstan pa ste |gaṅ dag mṅon pa’i ṅa rgyal med
pa de dag la ni ’dod chags daṅ | źe sdaṅ daṅ | gti mug gi raṅ bźin ñid rnam par grol ba’o
||

