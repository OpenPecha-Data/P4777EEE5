de nas li tsa bī dri ma med par grags pas seṅ ge’i khri sṅa ma ci ’dra ba de lta bu’i seṅ ge’i
khri brgya stoṅ phrag dgu bcu byin gyis brlabs te |de la byaṅ chub sems dpa’ de dag ’khod
do |de nas sprul pa’i byaṅ chub sems dpa’ des źal zas kyis bkaṅ ba’i snod de dri ma med
par grags pa la byin no ||de nas źal zas de’i dris yaṅs pa’i groṅ khyer chen por ’dug par
gyur te |’jig rten gyi khams stoṅ gi bar du dri źim po mnam par gyur to ||gaṅ yaṅs pa’i groṅ
khyer gyi bram ze daṅ | khyim bdag rnams daṅ | li tsa bī rnams kyi dbaṅ po li tsa bī zla
gdugs kyis dri de mnams nas | ṅo mtshar du gyur rmad du gyur te |lus daṅ sems daṅ bar gyur
nas li tsa bī brgyad khri bźi stoṅ tshaṅ ba daṅ lhan cig tudri ma med par grags pa’i khyim
du źugs so || de dag gi khyim de na byaṅ chub sems dpas gaṅ pa’i seṅ ge’i khri de tsam
du mtho ba de tsam du che źiṅ yaṅs pa la ’khod pa mthoṅ ste | mthoṅ nas de dag śin tu mos
śiṅ rab tu dga’ ba chen po skyes te | de dag thams cad kyis nyan thos chen po de dag daṅ
| byaṅ chub sems dpa’ chen po de dag la phyag btsal nas phyogs gcig tu ’khod do ||sa la spyod
pa’i lha’i bu rnams daṅ | ’dod pa na spyod pa daṅ | gzugs yod pa na spyod pa’i lha’i
bu rnams kyaṅ dri des bskul nas li tsa bī dri ma med par grags pa’i khyim du lhags so ||

