btsun pa śā ri’i bu gźan yaṅ gaṅ chos ’dod pa de ni sdug bsṅal yoṅs su śes par ’dod pa ma yin
|kun ’byuṅ ba spaṅ bar ’dod pa ma yin |’gog pa mṅon du bya bar ’dod pa ma yin |lam bsgom
par ’dod pa ma yin no ||de ci’i phyir źe na |chos ni spros pa med pa |yi ge med pa ste |de
la sdug bsṅal śes par bya | kun ’byuṅ ba spaṅ bar bya | ’gog pa mṅon du bya | lam bsgom
par bya’o źes gaṅ ’phros par byed pa de ni chos ’dod pa ma yin te | de ni spros pa ’dod pa’o
||btsun pa śā ri’i bu | chos ni nye bar źi źiṅ rab tu źi ba ste |de la gaṅ dag skye ba
daṅ ’jig pa la spyod pa de dag ni chos ’dod pa ma yin | dben pa ’dod pa ma yin te | de ni
skye ba daṅ ’jig pa ’dod pa’o ||btsun pa śā ri’i bu | gźan yaṅ | chos ni rdul med ciṅ rdul
daṅ bral pa ste |de la gaṅ dag chos gaṅ la chags na tha na mya ṅan las ’das pa la yaṅ ruṅ
ste |de dag ni chos ’dod pa ma yin gyi | de dag ni ’dod chags kyi rdul ’dod pa’o ||chos ni
yul ma yin te |gaṅ dag yul bgraṅ ba de dag ni chos ’dod pa ma yin gyi | de dag ni yul ’dod
pa’o ||chos ni blaṅ ba med pa | dor ba med pa ste |gaṅ dag chos gaṅ la ’dzin pa daṅ | gtoṅ
ba de dag ni chos ’dod pa ma yin te | de dag ni ’dzin ba daṅ gtoṅ ba ’dod pa’o ||

