| grogs po dag de bźin gśegs pa’i sku ni chos kyi sku ste ye śes las skyes pa’o | de bźin gśegs
pa’i sku ni bsod nams las skyes pa || sbyin pa las skyes pa | tshul khrims las skyes pa
| tiṅ ṅe ’dzin las skyes pa | śes rab las skyes pa | rnam par grol pa las skyes pa | rnam
par grol ba’i ye śes mthoṅ ba las skyes pa |byams pa daṅ | sñiṅ rje daṅ | dga’ ba daṅ |
btaṅ sñoms las skyes pa |sbyin pa daṅ | dul ba daṅ | yaṅ dag par sdom pa las skyes pa |dge
ba bcu’i las kyi lam las skyes pa |bzod pa daṅ des pa las skyes pa |brtson ’grus brtan pa’i
dge ba’i rtsa ba las skyes pa |bsam gtan daṅ | rnam par thar pa daṅ | tiṅ ṅe ’dzin daṅ
| sñoms par ’jug pa las skyes pa |thos pa daṅ | śes rab daṅ | thabs las skyes pa |byaṅ chub
kyi phyogs kyi chos sum cu rtsa bdun las skyes pa |źi gnas daṅ lhag mthoṅ las skyes pa |stobs
bcu las skyes pa | mi ’jigs pa bźi las skyes pa | saṅs rgyas kyi chos ma ’dres pa bcwa
brgyad las skyes pa |pha rol tu phyin pa thams cad las skyes pa |mṅon par śes pa daṅ rig
pa las skyes pa |mi dge ba’i chos thams cad spoṅ ba las skyes pa | dge ba’i chos thams cad
yaṅ dag par sdud pa las skyes pa |dben pa las skyes pa | yaṅ dag pa ñid las skyes pa |
bag yod ba las skyes pa’o || grogs po dag de bźin gśegs pa’i sku ni dge ba’i las tshad med
pa las skyes pa ste |khyed kyis de lta bu’i sku de la mos pa bskyed par bya’o || sems can
thams cad kyi ñon moṅs pa’i nad rab tu spaṅ pa’i phyir bla na med pa yaṅ dag par rdzogs pa’i
byaṅ chub tu sems bskyed par bya’o |

