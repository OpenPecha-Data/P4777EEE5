gaṅ so so’i skye bo’i spyod yul yaṅ ma yin | ’phags pa’i spyod yul yaṅ ma yin pa de ni byaṅ
chub sems dpa’i spyod yul lo ||gaṅ ’khor ba yaṅ spyod yul la ñon moṅs pa yaṅ spyod yul ma
yin pa de ni byaṅ chub sems dpa’i spyod yul lo ||gaṅ mya ṅan las ’das par rtog par yaṅ spyod
yul la gtan du yoṅs su mya ṅan las ’das par yaṅ spyod yul ma yin pa de ni byaṅ chub sems
dpa’i spyod yul lo ||gaṅ bdud bźi ston pa yaṅ spyod yul la bdud kyi yul thams cad las yaṅ
dag par ’das pa yaṅ spyod yul ma yin pa de ni byaṅ chub sems dpa’i spyod yul lo ||gaṅ thams
cad mkhyen pa’i ye śes tshol ba yaṅ spyod yul la dus ma yin par ye śes ’thob pa yaṅ spyod
yul ma yin pa de ni byaṅ chub sems dpa’i spyod yul lo ||gaṅ bden pa bźi śes pa yaṅ spyod
yul la dus ma yin par bden pa rtogs par byed pa yaṅ spyod yul ma yin pa de ni byaṅ chub
sems dpa’i spyod yul lo ||gaṅ nad du so sor rtog pa yaṅ spyod yul la bsams bźin du srid par
skye ba yoṅs su ’dzin pa yaṅ spyod yul ma yin pa de ni byaṅ chub sems dpa’i spyod yul lo
||gaṅ mi skye ba so sor rtog pa yaṅ spyod yul la ṅes par gyur pa la ’jug pa yaṅ spyod yul
ma yin pa de ni byaṅ chub sems dpa’i spyod yul lo ||gaṅ rten ciṅ ’prel par ’byuṅ ba’i yaṅ
spyod yul la lta ba thams cad kyi yul yaṅ spyod yul ma yin pa de ni byaṅ chub sems dpa’i
spyod yul lo ||gaṅ sems can thams cad kyi ’du ’dzi yaṅ spyod yul la ñon moṅs pa’i bag la
ñal yaṅ spyod yul ma yin pa de ni byaṅ chub sems dpa’i spyod yul lo ||gaṅ dben pa yaṅ spyod
yul la lus daṅ | sems zad pa’i gnas kyaṅ spyod yul ma yin pa de ni byaṅ chub sems dpa’i
spyod yul lo ||gaṅ khams gsum yaṅ spyod yul la chos kyi dbyiṅs dbye bar bya ba yaṅ spyod yul
ma yin pa de ni byaṅ chub sems dpa’i spyod yul lo ||gaṅ stoṅ pa ñid kyaṅ spyod yul la yon
tan gyi rnam pa thams cad tshol pa yaṅ spyod yul ba de ni byaṅ chub sems dpa’i spyod yul
lo ||gaṅ mtshan ma med pa yaṅ spyod yul la sems can rab tu grol bar bya ba la dmigs śiṅ
rtog pa yaṅ spyod yul ba de ni byaṅ chub sems dpa’i spyod yul lo ||gaṅ smon pa med pa yaṅ
spyod yul la bsams bźin du srid pa’i ’gro bar ston pa yaṅ spyod yul ba de ni byaṅ chub sems
dpa’i spyod yul lo ||gaṅ mṅon par ’du mi byed pa yaṅ spyod yul la dge ba’i rtsa ba thams
cad mṅon par ’du byed pa rgyun mi gcod pa yaṅ spyod yul ba de ni byaṅ chub sems dpa’i spyod
yul lo ||gaṅ pha rol tu phyin pa drug kyaṅ spyod yul la sems can thams cad kyi sems daṅ
| spyod pa’i pha rol tu ’gro bar yaṅ spyod yul ba de ni byaṅ chub sems dpa’i spyod yul lo
||gaṅ mṅon par śes pa drug kyaṅ spyod yul la zag pa zad pa yaṅ spyod yul ma yin pa de ni
byaṅ chub sems dpa’i spyod yul lo ||gaṅ dam pa’i chos la gnas pa yaṅ spyod yul la lam ṅan
pa la mi dmigs pa yaṅ spyod yul ba de ni byaṅ chub sems dpa’i spyod yul lo |gaṅ tshad med
pa bźi la yaṅ spyod yul la tshaṅs pa’i ’jig rten du skye ba la mi reg pa yaṅ spyod yul ba
de ni byaṅ chub sems dpa’i spyod yul lo ||gaṅ rjes su dran pa drug kyaṅ spyod yul la zag pa
thams cad kyaṅ spyod yul ma yin pa de ni byaṅ chub sems dpa’i spyod yul lo ||gaṅ bsam gtan
daṅ | tiṅ ṅe ’dzin daṅ | sñoms par ’jug pa yaṅ spyod yul la tiṅ ṅe ’dzin daṅ | sñoms par
’jug pa’i dbaṅ gis mi skye ba yaṅ spyod yul ba de ni byaṅ chub sems dpa’i spyod yul lo ||gaṅ
dran pa nye bar gźag pa yaṅ spyod yul la lus daṅ | tshor ba daṅ | sems daṅ | chos kyaṅ
śin tu spyod yul ma yin pa de ni byaṅ chub sems dpa’i spyod yul lo ||gaṅ yaṅ dag par spoṅ
ba yaṅ spyod yul la dge ba daṅ | mi dge ba gñis su dmigs pa yaṅ spyod yul ma yin pa de ni
byaṅ chub sems dpa’i spyod yul lo ||gaṅ rdzu ’phrul gyi rkaṅ pa sgrub pa yaṅ spyod yul la
lhun gyis grub pa’i rdzu ’phrul gyi rkaṅ pa la dbaṅ sgyur ba yaṅ spyod yul pa de ni byaṅ
chub sems dpa’i spyod yul lo ||gaṅ dbaṅ po lṅa’i yaṅ spyod yul la sems can thams cad kyi
dbaṅ po mchog daṅ | mchog ma yin pa śes pa yaṅ spyod yul ba de ni byaṅ chub sems dpa’i spyod
yul lo ||gaṅ stobs lṅa la gnas pa yaṅ spyod yul la de bźin gśegs pa’i stobs bcu la mṅon
par dga’ ba yaṅ spyod yul ba de ni byaṅ chub sems dpa’i spyod yul lo ||gaṅ byaṅ chub kyi
yan lag bdun yoṅs su grub pa yaṅ spyod yul la blo rab tu dbye ba śes pa la mkhas pa yaṅ spyod
yul ba de ni byaṅ chub sems dpa’i spyod yul lo ||gaṅ lam la gnas pa yaṅ spyod yul la lam
ṅan pa la mi dmigs pa yaṅ spyod yul ba de ni byaṅ chub sems dpa’i spyod yul lo ||gaṅ źi
gnas daṅ | lhag mthoṅ gi tshogs tshol ba yaṅ spyod yul la śin tu źi bar mi ltuṅ ba yaṅ spyod
yul ba de ni byaṅ chub sems dpa’i spyod yul lo ||gaṅ chos thams cad skyed pa med pa’i
mtshan ñid du rtog pa yaṅ spyod yul la mtshan daṅ | dpe byad bzaṅ po daṅ | saṅs rgyas kyi
sku daṅ | rgyan yoṅs su sgrub pa yaṅ spyod yul ba de ni byaṅ chub sems dpa’i spyod yul lo
||gaṅ ñan thos daṅ | raṅ saṅs rgyas kyi tshul ston pa yaṅ spyod yul la saṅs rgyas kyi chos
las mi ñams pa yaṅ spyod yul ba de ni byaṅ chub sems dpa’i spyod yul lo ||gaṅ raṅ bźin rab
tu rnam par dag par gyur pa’i chos thams cad kyi rjes su ’gro ba yaṅ spyod yul la sems can
thams cad ji ltar mos ba bźin du spyod lam ston pa yaṅ spyod yul ba de ni byaṅ chub sems
dpa’i spyod yul lo ||gaṅ saṅs rgyas kyi źiṅ thams cad la śin tu ’jig pa daṅ | ’chags pa
med pa nam mkha’i raṅ bźin du rtogs pa yaṅ spyod yul la sna tshogs su bkod pa daṅ | du mar
bkod pa saṅs rgyas kyi źiṅ gi yon tan bkod pa ston pa yaṅ spyod yul ba de ni byaṅ chub sems
dpa’i spyod yul lo ||gaṅ chos kyi ’khor lo rab tu bskor ba daṅ | yoṅs su mya ṅan las ’das
pa chen po ston pa yaṅ spyod yul la byaṅ chub sems dpa’i spyod pa mi gtoṅ ba yaṅ spyod
yul ba de ni byaṅ chub sems dpa’i spyod yul lo ||

bstan pa ’di bśad pa na ’jam dpal gźon nur gyur ba daṅ lhan cig tu lhags pa’i lha’i bu de dag
las lha’i bu brgyad stoṅ bla na med pa yaṅ dag par rdzogs pa’i byaṅ chub tu sems skyes so
||

na ba yaṅ dag par dga’ bar bya ba’i le’u ste bźi pa’o | || |

