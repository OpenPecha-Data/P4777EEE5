de nas lid tsa bī gźon nu dkon mchog ’byuṅ gnas kyis bcom ldan ’das las de lta bu’i cho ’phrul
chen po ’di mthoṅ nas pus mo g-yas pa’i lha ṅa sa la btsugs te | bcom ldan ’das ga la ba
de logs su thal mo sbyar ba btud nas bcom ldan ’das la tshigs su bcad pa ’di dag gis mṅon
par bstod do ||

| gtsaṅ źiṅ mdzes pa pad ma’i ’dab ltar yaṅs pa’i spyan || dgoṅs pa dag ciṅ źi gnas pha rol
phyin mchog brñes || dge ba’i las bsags yon tan rgya mtsho dpag mi laṅ || dge spyoṅ źi ba’i
lam brten khyod la phyag ’tshal lo || skyes bu khyu mchog ’dren pa’i rdzu ’phrul khyod gzigs
śig || bde bar gśegs pa’i źiṅ mchog rab gsal kun kyaṅ gda’ || khyod kyi ches kyi bka’
mchid rgya che ’chi med ’gro || de dag thams cad nam mkha’ ’di yi dkyil na gda’ || khyod
kyi chos kyi rgyal srid mchog ’di chos kyi rgyal || rgyal bas ’gro ba rnams la chos kyi nor
kyaṅ stsal || chos rnams rab tu ’byed mkhas don dam ston mdzad pa || chos kyi dbaṅ phyug
chos rgyal khyod la mgos phyag ’tshal || mchis pa ma lags pa daṅ ma mchis ma lags daṅ ||
chos ’di thams cad rgyu las brten nas ’byuṅ ba daṅ || ’di la bdag med tshor ba po daṅ byed
med ciṅ || dge sdig las ci’aṅ chud mi za źes gsuṅ gis ston || thub dbaṅ khyod kyis bdud dpuṅ
stobs can rab btul nas || byaṅ chub mchog rab źi ba mi ’chi bde ba brñes || de la tshor
med sems daṅ yid kyi rgyu ba med || mu stegs ṅan pa’i tshogs rnams kun gyis de mi rtogs
|| rmad byuṅ chos kyi rgyal po lha mi mṅon sum du || lan gsum bzlas pa chos kyi ’khor lo rnam
maṅ po || śin tu źi ba raṅ bźin rnam dag rab tu bskor || de tshe dkon mchog gsum po dag
kyaṅ ñe bar bstan || khyod kyis dkon mchog chos kyis legs par gaṅ btul ba || de dag rtog
pa ma mchis rtag par rab tu źi || khyod ni skye rga na ’chi mthar ’byin sman pa’i mchog ||
yon tan rgya mtsho dpag mi laṅ la mgos phyag ’tshal || bsti staṅ legs par bgyis pas mi bskyod
ri rab bźin || tshul khrims ldan daṅ tshul khrims ’chal la mtshuṅs par byams || mñam
pa ñid la bźugs śiṅ thugs kyaṅ nam mkha’ bźin || sems can dkon mchog ’di la su źig mchod
mi bgyid || thub pa chen po ’khor rnams ’dus pa ’di dag ni || khyod kyi źal du rab tu dad
pa’i yid kyis lta || thams cad kyis kyaṅ rgyal ba raṅ gi mdun gnas mthoṅ || de ni rgyal ba’i
ma ’dres saṅs rgyas mtshan lags so || bcom ldan ’das kyi gsuṅ gcig rab tu phyuṅ ba yaṅ
|| ’khor rnams kyis ni gsuṅ la tha dad rnam par rig || ’gro ba dag gis raṅ gi don bźin rnam
rig pa || de ni rgyal ba’i ma ’dres saṅs rgyas mtshan lags so || gsuṅ gcig rab tu bsgrags
pa mdzad pa de yis ni || kha cig bag chags bsgos śiṅ kha cig rtogs par byas || som ñi ’tshal
ba ’dren pas rab tu źi mdzad de || de ni rgyal ba’i ma ’dres saṅs rgyas mtshan lags so
|| stobs bcu ’dren pa’i rtsal mṅa’ khyod la phyag ’tshal lo || ’jigs pa mi mṅa’ ’jigs bral
khyod la phyag ’tshal lo || ma ’dres pa yi chos rnams ṅes par rab rtogs pa || ’gro ba thams
cad ’dren pa khyod la phyag ’tshal lo || kun tu sbyor ba’i bciṅs pa gcod la phyag ’tshal
lo || pha rol phyin nas skam la bźugs la phyag ’tshal lo || dub pa’i ’gro ba sgrol ba
khyod la phyag ’tshal lo || ’khor ba’i ’gro bar mi gnas pa la phyag ’tshal lo || sems can
rnams daṅ ’gro bar bźugs śiṅ kun ’grogs kyaṅ || ’gro ba thams cad las ni rnam par grol ba’i
thugs || pad ma dag ni chu skyes chu yis yoṅs mi gos || thub pa’i pad mas stoṅ pa ñid ni
ṅes par bsgoms || mtshan ma thams cad rnam pa kun tu rab tu gsal || khyod ni ci la’aṅ smon
par mdzad pa yod mi mṅa’ || saṅs rgyas dag gi mthu chen bsam gyis mi khyab ste || nam mkha’
lta bur mi gnas pa la bdag phyag ’tshal |

